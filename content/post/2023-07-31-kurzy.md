{
"title": "On-line kurzy starořečtiny",
    "date": "2023-07-31"
}

{{< figure src="/data/dashboard.jpg" width=500 >}}

Zájemci o studium starořečtiny, kteří nemají možnost navštěvovat univerzitní předměty, můžou [požádat](mailto:Martin.Maslis@ff.cuni.cz) o přístup k bezplatným on-line kurzům organizovaným na platformě [Canvas LMS](https://www.instructure.com/lms-learning-management-system).  

Kurzy svojí strukturou kopírují předměty Starořečtina I až III, které jsou vyučovány na Ústavu řeckých a latinských studií FF UK. Každá část je koncipována jako intenzivní jazykový kurz, který se dá zvládnout během třinácti týdnů, pokud mu student bude věnovat asi šest hodin práce týdně. Student si skutečné tempo postupu volí sám podle svých možností v souladu s konceptem *self-paced*. 

Kurzy jsou vhodné i pro studenty klasické filologie, kteří si chtějí opakovat nebo procvičit látku. 

### Kompetence

První kurz nepředpokládá žádné znalosti starořečtiny ani alfabety. Absolvent kurzů získá tyto kompetence.

- Starořečtina I – (*Cvičebnice* kap. 1 až 28) čtení a psaní alfabety; znalost přízvuků a přídechů; ovládání základů jmenné a slovesné morfologie; ovládání základních syntaktických struktur; schopnost číst jednoduché věty a upravené texty

- Starořečtina II – (*Cvičebnice* kap. 29 až 62) zvládnutí zbývající jmenné morfologie; konceptuální zvládnutí celého slovesného systému; ovládání některých typů vedlejších vět; schopnost číst jednoduché originální texty

- Starořečtina III – (*Cvičebnice* kap. 63 až 91) zvládnutí zbývající slovesné morfologie; ovládání dalších typů vedlejších vět; schopnost číst relativně složité originální texty

### Organizace

{{< figure src="/data/module.jpg" width=650 caption="Ukázka modulu">}}

Organizace výuky je flexibilní. Kurzy nemají pevně stanovený začátek ani konec. Všechny materiály jsou přístupné v elektronické podobě. Kurzy jsou rozděleny do třinácti modulů, z nichž každý obyčejně obsahuje dvě lekce. Součástí každé lekce je video s výkladem a analýzou vět, výklad v textové podobě a úkol na procvičení nové látky. Po splnění všech podmínek modulu je odemčen přístup k překladům vět.  

{{< figure src="/data/video.jpg" width=650 caption="Video s výkladem">}}

Procvičování nové látky probíhá formou on-line kvízů, které zahrnují 
doplňování správných tvarů a překládání vět či slovních spojení. Správné odpovědi se zobrazí po vyplnění kvízu. Student má na každý kvíz dva pokusy.  

{{< figure src="/data/quiz.jpg" width=650 caption="Ukázka kvízové otázky">}}

#### Stav

31\. 7. 2023 – kurz *[Starořečtina I self-paced](https://canvas.instructure.com/courses/7191571)* je on-line, pozvánka na [požádání](mailto:Martin.Maslis@ff.cuni.cz)
